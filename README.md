#Meetup Pécs
Itt az idő, hogy végre Pécsen is kialakuljon egy olyan fejlesztői színtér, ahol az IT szakma, a design és a technológia iránt érdeklődők összegyűlhetnek és tapasztalatot cserélhetnek. Ez az oldal azon célból jött létre, hogy felmérjük, van-e igény egy havonta megrendezésre kerülő fejlesztői Meetupra.

##Kiknek?
Elsősorban a szakmabeliek jelentkezését várjuk, de nyugodtan csatlakozz egyetemistaként, vagy ha csupán a téma iránt érdeklődsz.
Bár ez egyelőre csak felmérés, azt már előre leszögezhetjük, hogy a Meetup célközönsége nem csak a gyakorló fejlesztők és designerek. Ne aggódj, nem fogunk kínos helyzetbe hozni, ha nincs tapasztalatod – egy olyan közösséget szeretnénk létrehozni, ahol bárki nyugodtan kérdezhet anélkül, hogy attól félne, a válasz mások számára egyértelmű. Mindig tanulhatunk a másiktól!

##Miért?
Hogy programozók, designerek és más IT szakemberek véleményét, ötleteit, módszereit halld és, hogy te is tovább add tapasztalataidat!
Célunk egy – helyi szakemberekből és érdeklődőkből álló – szakmai közösség létrehozása, illetve egy havonta megrendezett esemény megszervezése. Egy fórum, ahol a közösség tagjai találkozhatnak, megvitathatják fejlesztői problémáikat, az azokra talált megoldásokat, bemutathatják egymásnak saját projektjeiket, érdekességeket oszthatnak meg. Ha valaki hosszú távon az IT területén szeretne dolgozni, akkor megkerülhetetlen a folyamatos fejlődés, a tanulás – erre nem is lehetne jobb lehetőség, mint egy asztalhoz ülni a szakmabeliekkel!

##Hogyan?
Ha te is úgy gondolod, hogy az önképzés hosszú távon elengedhetetlen a szakmádban, töltsd ki a lenti űrlapot, ezzel jelezve részvételi szándékod!
Amennyiben 25-30 komolyabb jelentkező összegyűlt, akkor úgy tekintjük, hogy szükség van egy hasonló technikai fórumra és folytatjuk a szervezést, illetve kijelöljük az esemény fontosabb témaköreit (pl. design, web, frontend vagy backend programozás).
A Meetupok szokásos menetrendjét követve egy meghatározott időpontban (valószínűleg hétköznap a késő délutáni órákban) három-négy egymást követő, 20-30 perces előadást tartanánk. Előadónak bárki jelentkezhet, csupán olyan témát kell választania, ami belefér a Meetup választott témaköreibe. Az előadásokat követően egy közeli és szimpatikus vendéglátóipari egységbe, közös sörözésre invitáljuk a résztvevőket!

##Segíts
Szívesen látjuk azok jelentkezését, akik előadást tartanának vagy bármilyen módon segítenének a Meetup megszervezésében, így például technikai eszközök biztosításával vagy helyszín felajánlással. Cégek jelentkezését sem zárjuk ki, ha a segítség nem reklámozás céljából történik. Bármilyen hozzájárulást az <andras.fincza@weblapbolt.hu> címen várjuk.

##Szervezés
Az esemény egyelőre a szervezés kezdeti szakaszában van, előkészítését **Fincza András** vállalta magára.
**Drawain** a <http://weblapbolt.hu> vezető fejlesztője, immáron kilenc éve elkötelezett híve a webes technológiáknak. Munkája során elsősorban PHP és JavaScript nyelveken írt egyedi tartalomkezelő rendszerek és webalkalmazások fejlesztésében vesz részt - amikor pedig teheti, mobil alkalmazások programozásával foglalkozik.

##Felhívás
"Sziasztok,
Itt az idő, hogy pécsen is legyen egy olyan fórum, ahol programozók, designerek vagy más szakmabeliek cserélhetnének tapasztalatot, oszthatnák meg gondolataikat és beszélhetnének házi projektjeikről. Ha érdekel az alkalmazásfejlesztés, a mobiltechnológia vagy éppen a design és fontosnak tartod az önképzést, akkor neked is köztünk a helyed! Jelentkezz Te is, és ha úgy látjuk, hogy van igény egy pécsi Meetupra, akkor megszervezzük.
http://drawain.hu/meetup-pecs"

##Kapcsolat
Fincza András / <andras.fincza@weblapbolt.hu>